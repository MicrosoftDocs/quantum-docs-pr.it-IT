---
title: Storia e background del calcolo quantistico
description: Informazioni sulla storia del calcolo quantistico, con una breve descrizione del funzionamento, e su Microsoft Quantum Development Kit.
author: QuantumWriter
ms.author: nawiebe
uid: microsoft.quantum.concepts.intro
ms.date: 12/11/2017
ms.topic: article
ms.openlocfilehash: fb1df9e3460c18d0cdc0ff430fa236192b3aa2fa
ms.sourcegitcommit: 9d1c045cf1a2c3e19030cb38dbc7496dbd24ab58
ms.translationtype: HT
ms.contentlocale: it-IT
ms.lasthandoff: 04/13/2020
ms.locfileid: "73442308"
---
# <a name="quantum-computing-history-and-background"></a>Storia e background del calcolo quantistico

Negli ultimi anni sono emerse numerose nuove tecnologie informatiche e il calcolo quantistico è probabilmente quella che richiede il cambiamento di paradigma più significativo da parte degli sviluppatori.  I computer quantistici sono stati proposti negli anni '80 da [Richard Feynman](https://en.wikipedia.org/wiki/Richard_Feynman) e [Yuri Manin](https://en.wikipedia.org/wiki/Yuri_Manin).  L'intuizione alla base del calcolo quantistico deriva da quello che è stato spesso considerato uno dei maggiori imbarazzi della fisica: un notevole progresso scientifico che deve confrontarsi con l'impossibilità di modellare anche sistemi semplici. La meccanica quantistica è stata sviluppata tra il 1900 e il 1925 e rimane la pietra miliare su cui si fondano la chimica, la fisica della materia condensata e altre tecnologie, dai chip dei computer all'illuminazione a LED.  Nonostante questi successi, anche alcuni dei sistemi più semplici risultano impossibili da modellare con la meccanica quantistica.  Questo perché simulare i sistemi di poche decine di particelle interattive richiede una potenza di calcolo che nessun computer convenzionale riuscirà a garantire nemmeno tra migliaia di anni.

Esistono molti modi per descrivere i motivi per i quali la meccanica quantistica è difficile da simulare.  Probabilmente il più semplice è osservare che la teoria quantistica può essere interpretata come affermare che la materia, a livello quantistico, è simultaneamente in una varietà di diverse configurazioni possibili (note come *stati*) allo stesso tempo.  A differenza della teoria della probabilità classica, queste diverse configurazioni dello stato quantistico, che possono essere potenzialmente osservate, possono interferire tra loro come le onde in una pozza di marea.  Questa interferenza impedisce l'utilizzo del campionamento statistico per ottenere le configurazioni dello stato quantistico.  È invece necessario tenere traccia di *ogni possibile* configurazione in cui un sistema quantistico potrebbe trovarsi per poter comprendere l'evoluzione quantistica.  

Si consideri un sistema di elettroni in cui gli elettroni possono trovarsi in una qualsiasi tra $40$ posizioni.  Gli elettroni possono quindi trovarsi in una qualsiasi di $2^{40}$ configurazioni (poiché ogni posizione può avere o meno un elettrone). Per archiviare lo stato quantistico degli elettroni nella memoria di un computer convenzionale, potrebbero essere necessari oltre $130$ GB di memoria.  Si tratta di un problema sostanziale, ma alla portata di alcuni computer.  Se si consentisse alle particelle di trovarsi in una qualsiasi delle $41$, posizioni, il numero di configurazioni raddoppierebbe a $2^{41}$, che a sua volta richiederebbe più di $260$ GB di memoria per l'archiviazione dello stato quantistico. L'aumento del numero di posizioni non può essere riprodotto a tempo indefinito se si vuole archiviare lo stato convenzionalmente, perché si supererebbero rapidamente le capacità di memoria dei computer più potenti del mondo.  Per poche centinaia di elettroni la memoria necessaria per archiviare il sistema supera il numero di particelle nell'universo. Non c'è quindi speranza che i computer convenzionali riescano mai a simulare la propria dinamica quantistica. Tuttavia, questi sistemi si evolvono rapidamente nel tempo in base alle leggi della meccanica quantistica, beatamente inconsapevoli dell'impossibilità di progettarne e simularne l'evoluzione con la potenza di calcolo convenzionale.

Questa osservazione ha portato coloro che avevano una visione pionieristica del calcolo quantistico a porsi una domanda semplice ma potente: è possibile trasformare questa difficoltà in un'opportunità?  In particolare, se la dinamica quantistica è difficile da simulare, cosa accadrebbe se dovessimo creare hardware con effetti quantistici come operazioni fondamentali?  Sarebbe possibile simulare i sistemi di particelle interattive usando un sistema che sfrutta esattamente le stesse leggi che le governano in natura? Sarebbe possibile esaminare attività completamente assenti dalla natura, ma che seguono o usufruiscono delle leggi della meccanica quantistica?  Queste domande hanno condotto alla genesi del calcolo quantistico.

Il nucleo fondamentale del calcolo quantistico consiste nell'archiviazione delle informazioni negli stati quantistici della materia e usa operazioni gate quantistiche per eseguire calcoli su tali informazioni, sfruttando l'interferenza quantistica e imparando a programmarla.  Uno dei primi esempi di programmazione dell'interferenza per risolvere un problema ritenuto complesso per i computer convenzionali è stato eseguito da [Peter Shor](https://en.wikipedia.org/wiki/Peter_Shor) nel 1994 per un problema noto come fattorizzazione.  La risoluzione della fattorizzazione porta con sé la possibilità di violare molti dei sistemi di crittografia a chiave pubblica alla base della sicurezza delle soluzioni di e-commerce moderne, tra cui RSA e la crittografia a curva ellittica.  Da quel momento in poi, sono stati sviluppati algoritmi di calcolo quantistico rapidi ed efficienti per molte delle attività classiche più impegnative: simulazione di sistemi fisici in chimica, fisica e scienza dei materiali, ricerca in un database non ordinato, risoluzione di sistemi di equazioni lineari e apprendimento automatico.

La progettazione di un programma quantistico per sfruttare le interferenze può sembrare una sfida scoraggiante e, nonostante questo, sono stati introdotti numerosi strumenti e tecniche, tra cui Microsoft Quantum Development Kit, per rendere più accessibili la programmazione quantistica e lo sviluppo di algoritmi. Sono disponibili alcune strategie di base che possono essere usate per manipolare le interferenze quantistiche in un modo utile ai fini del calcolo, senza che soluzione si perda al contempo in infinite possibilità quantistiche. La programmazione quantistica è un'arte distinta dalla programmazione classica che richiede strumenti molto diversi per comprendere ed esprimere il concetto di algoritmo quantistico. In realtà, senza strumenti generali in grado di supportare uno sviluppatore nell'affrontare l'arte della programmazione quantistica, lo sviluppo di algoritmi quantistici non è così semplice.

Il Microsoft Quantum Development Kit è stato introdotto per fornire a una community in continua crescita gli strumenti necessari per sbloccare la rivoluzione quantistica per le attività, i problemi e le soluzioni. Q#, il linguaggio di programmazione generale Microsoft, risponde alle sfide poste dall'elaborazione delle informazioni quantistiche. È infatti integrato in uno stack software che permette di compilare un algoritmo quantistico fino alle operazioni primitive di un computer quantistico.  Prima di avvicinarsi al linguaggio di programmazione, è consigliabile esaminare i principi di base su cui si fonda il calcolo quantistico. Le regole di base del calcolo quantistico verranno considerate come assiomi, invece di definirne i concetti di base nella meccanica quantistica. Si presuppone inoltre una conoscenza di base dell'algebra lineare (vettori, matrici e così via). Per uno studio più approfondito della storia e dei principi del calcolo quantistico, vedere la [sezione Riferimenti](xref:microsoft.quantum.more-information) che contiene informazioni più dettagliate.
